DOI: 10.11649/a.3008 Agnieszka Lenart — doktor, od 2018 roku adiunkt w Instytucie 
Article No.: 3008 Literaturoznawstwa UŚ, wcześniej związana z Katedrą Literatury 
Rosyjskiej KUL. Zainteresowania badawcze: życie literackie 
„rosyjskiego Izraela”, literatura rosyjsko-izraelska, a szczególnie 


PL U twórczość Diny Rubiny, Grigorija Kanowicza, Igora Guber- 
nr 20/2023 r. mana i innych reprezentantów rosyjskojęzycznej alii w Izraelu. 


Odczytuje badane teksty w ujęciu psycho- i socjokulturowym. 
Ostatnio zajmuje się literaturą łagrową, bada archiwum Julija 
Margolina. Prowadzi treningi kompetencji miękkich i zajęcia 
z literaturoterapii. 

ORCID: https://orcid.org/0000-0002-7467-2788 

e-mail: agnieszka.lenartQus.edu.pl 


Agnieszka Lenart 


Etiudy o Tel Awiwie. Obraz izraelskiego miasta 
z perspektywy rosyjskojęzycznych repatriantów 


utorzy rosyjsko-izraelscy (twórcy pochodzący z krajów dawnego ZSRR mieszkający 

w Izraelu) często snują refleksje na temat miasta. Znane są literackie obrazy Moskwy, 

Taszkentu, Wenecji i Grenady Diny Rubiny, Sankt-Petersburga Dennisa Soboleva, 
wspomnienia Wilna i okolic w wydaniu zmarłego niedawno (w styczniu 2023 roku) Grigorija 
Kanowicza oraz kadry z Lublina i Odessy z utrzymanych w duchu magicznego realizmu 
powieści Yakova Shechtera. 

Przedmiotem poniższych badań jest nieznany w Polsce zbiór JmioObi o TelŁ-ABuee 
[Etiudy o Tel Awiwie] z 2004 roku, wydany po rosyjsku, a opracowany pod redakcją Soni 
Chesniny i Leonida Finkela (Chesnina 8. Finkel, 2004). Chesnina jest historyczką, a kiedy 
powstawała omawiana książka, pełniła funkcję dyrektorki telawiwskiego Muzeum Ziemi 
Izraela. Etiudy o Tel Awiwie powstały z inicjatywy Finkela, prozaika, publicysty, doktora 
filozofii, sekretarza, a następnie przewodniczącego Związku Pisarzy Rosyjskojęzycznych 
w Izraelu. To Finkel jest autorem tekstów, Chesnina w pracach nad tomem odgrywała zaś 
rolę konsultanta merytorycznego. 


The preparation of this article was part of a project financed by the National Science Centre, Poland under the Miniatura 5 scheme, Grant No. 2021/05/X/HS2/01002. 
No competing interests have been declared. 
Publisher: Institute of Slavic Studies, Polish Academy of Sciences. 
This is an Open Access article distributed under the terms of the Creative Commons Attribution 4.0 International License (https://creativecommons.org 
/licenses/by/4.0/deed.en), which permits redistribution, commercial and non-commercial, provided that the article is properly cited. © The Author(s) 2023. 


Agnieszka Lenart Etiudy o Tel Awiwie. Obraz izraelskiego miasta z perspektywy... 


Imagologia i autentyzm 


Zebrane w tej książce obrazy Tel Awiwu to coś więcej niż tylko zapisy pobieżnego spojrzenia 
mieszkańca lub turysty na izraelskie miasto. To perspektywa repatrianta, przedstawiciela 
Wielkiej Alii' (zob. Lenart, 2022, ss. 1-2), rosyjskojęzycznego Żyda, człowieka kultury, teatru 
i literatury, mieszkańca Aszkelonu, a przy tym aktywnego uczestnika życia metropolii 
Gusz Dan” i świadomego kreatora telawiwskiej rzeczywistości. Zebrane w album wspo- 
mnień kadry stanowią oryginalne konceptualizacje kulturowe, nie tylko indywidualne, 
ale też kolektywne, typowe dla pewnej grupy rosyjskojęzycznych olim”, wciąż mocno 
przywiązanych do starej kultury i stopniowo oswajających nową przestrzeń. Są to być 
może refleksje naiwne, banalne, zabarwione emocjami czy subiektywną codziennością 
(badana proza nie należy do wybitnych realizacji artystycznych), jednak wydają się ważne 
ze względu na ich wartość poznawczą, performatywną. W związku z powyższym propo- 
nuję imagologiczne spojrzenie na wybrane teksty. Takie podejście waloryzuje znaczenie 
niepozorowanej wiedzy o postrzeganiu i oswajaniu „obcego”/,swojego” miasta, pozwala 
także usprawiedliwić wiele niedociągnięć technicznych, które są słabą stroną omawianej 
publikacji. Interesować nas będzie najbardziej świat „wyobrażany sobie” (Niewiara, 2019, 
ss. 10-11), przestrzeń miejska przefiltrowana przez szerokie spektrum tożsamościowych 
rozterek i migracyjnych doświadczeń. 

Zbiór Etiudy o Tel Awiwie zaskakuje mnogością wątków, wydarzeń, nazwisk, dat, 
dygresji, intertekstualnych komentarzy. Tekst o charakterze eseistycznym jest przesycony 
informacjami i — zamiast przestrzegać zasad logicznego porządku — układa się w wielo- 
wątkową przestrzeń świadomości (Trzópek, 2013, s. 226). Jedynie czasami widać tam chęć 
zapanowania nad biegiem myśli i nadania im zamierzonego ładu. Dlatego też w pracy nad 
Etiudami przydaje się znajomość genezy utworu, kontekst biograficzny i realioznawczy, 
wiedza zdobyta podczas podróży po Izraelu i spotkań z rosyjskojęzycznymi olim. Doświad- 
czenia te pozwalają spojrzeć na prezentowane teksty (eseje, fragmenty dziennika, wyimki 
z publikowanych w lokalnej prasie artykułów) jak na próbę uwolnienia emocji, spontaniczny 


' Pojęcia Wielka Alija używam tutaj w kontekście wielkiej fali imigracji z krajów byłego ZSRR w latach dziewięćdziesiątych XX 
wieku. Do Izraela w latach 1990—1993 przybyło około 500 tysięcy rosyjskojęzycznych Żydów, stąd fenomen „rosyjskiego Izraela”. 

+ Gusz Dan — największy wielkomiejski obszar w Izraelu. Wyróżnia się pierścień wewnętrzny (z Tel Awiwem i miastami 
przyległymi), pierścień środkowy (z miastami oddalonymi 10-20 kilometrów od centrum) i pierścień zewnętrzny, czyli 
miasta położone w dalszej odległości, w tym Aszkelon i Netanija. 

* Olim to imigranci, którzy przybyli do Izraela, w odróżnieniu od sabrów — Żydów urodzonych w Izraelu. 


Strona 2 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


efekt przepływu repatriacyjnych doznań i dociekań. Dzięki temu mamy szczery obraz miasta 
(choć nie w twórczości wybitnej), tym ciekawszy, że wynikający z życia na wielokulturowym 
pograniczu. To refleksja wynikająca z poczucia nostalgii za dawną ojczyzną, z potrzeby 
odreagowania imigracyjnego napięcia wynikającego ze zmiany miejsca zamieszkania 
(problemy socjalne, degradacja zawodowa, uciążliwe upały, konflikty wynikające ze stereo- 
typów i uprzedzeń, problemy językowe), a jednocześnie z wyraźnej dumy z bycia częścią 
żydowskiej kultury i historii. 

Spacer po mieście pobudza pamięć refleksyjną narratora-alter ego autora, ożywia 
jego zmysły, skojarzenia, wspomnienia. W ten sposób powstaje wielowątkowa przestrzeń 
świadomości, bezładny splot wątków, który w innych okolicznościach trudno byłoby zaak- 
ceptować. W tym przypadku jednak, gdy mamy do czynienia z refleksją autora-uczestnika 
zdarzeń, próba uporządkowania jego wiedzy o świecie jest uzasadniona, a nawet intrygu- 
jąca. Autentyzm w oswajaniu rzeczywistości prezentowany w Etiudach dotyczy człowieka, 
który nie tylko zwiedza miasto, ale odtwarza i utrwala historię swojego narodu. Analizuje 
przy tym własny los, przeprowadza proces autopercepcji, samopoznawania (zob. teoria 
postrzegania siebie opracowana przez psychologa społecznego Daryla Bema; Bem, 1965, 
s. 2). Autor odsłania przed czytelnikiem autentyczny monolog wewnętrzny (strumień świa- 
domości), wyraża najbardziej intymne emocje, odczucia, skojarzenia. On sam od niedawna 
jest obywatelem Izraela („wstępuje”, jeśli odwołać się do definicji alii, w nową rzeczywistość), 
często bywa lub mieszka w Tel Awiwie i powoli „ukorzenia” własną izraelskość. Plątanina 
myśli odzwierciedla nie tylko jego tożsamościowe rozterki (bycie „oomiędzy”), oddaje też 
izraelski zgiełk, który trudno byłoby wpisać w ramy spokojnej i uporządkowanej narracji. 
Izraelczycy są spontaniczni, przyzwyczajeni do swobodnego stylu życia oraz wielogłoso- 
wej codzienności. Bohater-narrator nie jest w pełni zadomowiony ani też dokumentnie 
wyobcowany — raczej zawieszony na styku kultur i dwóch odmiennych światów. Jego 
samotności i poczuciu wykorzenienia towarzyszy chęć wrastania w nową rzeczywistość, 
potrzeba poznawania miasta i współtworzenia zdarzeń. Penetrowanie Tel Awiwu daje mu 
sposobność do rewidowania wiedzy na temat historii własnego narodu i poszukiwania 
odpowiedzi na pytanie: kim (teraz) jestem? 

W tekście Etiud nie ma wyraźnego podziału na części. Dostrzec jednak można dwie 
nadrzędne perspektywy prezentowania materiału. W pierwszej dominuje ujęcie historyczne 
(historia miasta wpisana jest w mit założycielski państwa Izrael), w kolejnej mamy współ- 
czesny obraz Tel Awiwu widzianego z perspektywy repatrianta. 


Strona 3 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


Miasto na piasku. Utopia i rzeczywistość 


Trudy aklimatyzacji, problemy adaptacyjne, stres migracyjny i nostalgia są — jeśli 
chodzi o część pierwszą — marginalne względem pojęć takich, jak nacjonalizm, państwo 
narodowe, syjonizm (również duchowy), ojczyzna, naród. Mitologizowanie telawiwskiej 
przestrzeni odbywa się z poczucia przynależności do narodu żydowskiego, potrzeby pie- 
lęgnowania jego tożsamościowej, kulturowej spójności i realizacji wspólnych potrzeb (zob. 
także Burszta, 2008, s. 97). 

Rosyjskojęzyczni repatrianci, którzy masowo przybyli do Izraela wraz z Wielką Aliją, 
mocno doświadczyli konfrontacji z nową rzeczywistością. Ich sen o „białym mieście” 
i o pięknej przyszłości nie od razu się ziścił. Podobnie jak budowniczym tego miasta 
z początku XX wieku, potrzebna im była duża determinacja do „bycia Izraelczykiem”. 
Pustynia, wydmy, nieprzyjazne morze, żmije, które bezszelestnie pełzały po piasku — 
to zaledwie kilka przeszkód, wybranych losowo z analizowanego tekstu, świadczących 
o trudnych początkach budowania Tel Awiwu (zob. Zerubavel, 2008, ss. 203-204). Oprócz 
dygresji na temat męczącego klimatu są też opisy mozolnych prac przy planowaniu dróg 
(podróż z Jaffy do Jerozolimy zajmowała czternaście godzin) i problemów z zewnętrzną 
komunikacją (korespondencja wysyłana była najpierw do Bejrutu, następnie statkiem 
docierała do Europy). Bohaterskie czyny „pionierów-budowniczych” [„Zobaczcie, tutaj 
będzie białe miasto!” — czytamy w Etiudach (Chesnina 8 Finkel', 2004, s. 20*)] są wzmac- 
niane scenami z udziałem „niewiernych” i szyderców, którzy naśmiewali się z „naiwnych 
pomysłów” budowy Tel Awiwu: „Zwariowaliście! Prędzej umrzecie tutaj, na tej pustyni! 
Przecież tutaj nie ma wody!” (Chesnina 8: Finkel', 2004, s. 16). Genius loci nowego miasta to 
przede wszystkim spójność marzeń z działaniami (Schlór, 1999). Stukot młotków i toporów 
ma wymiar symbolu, oznacza realizację utopijnego planu. Przestrzeń kojarzy się z wolno- 
ścią. Trzymana w garści ziemia świadczy o posiadaniu jej na własność. Powstaje mocno 
wyidealizowany obraz przyszłości, spójny — jak mi się wydaje — z utrwaloną w literaturze 
rosyjskiej ootymistyczną wizją świata Wierszynina, bohatera dramatu Trzy siostry Antona 
Czechowa: „za dwieście, może za trzysta lat życie na ziemi będzie zdumiewająco piękne, 
cudowne. Takie życie jest potrzebne ludziom, więc nawet jeżeli go jeszcze nie ma, powin- 
niśmy je przeczuwać, czekać na nie, marzyć, przygotowywać się [...]” — twierdzi bohater 


* Qytaty w tłumaczeniu autorki artykułu. 


Strona 4 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


(Czechow, 1983, s. 16). Notabene, Czechow jest wciąż popularny w Izraelu, a wielu rosyjsko- 
-izraelskich autorów pozostaje pod wpływem Czechowowskiej estetyki. 

Tel Awiw w badanej prozie to pomnik przywódców ruchu syjonistycznego, karta 
pamięci o zwolennikach rozwoju osadnictwa żydowskiego w Palestynie i inicjatorach prac 
kolonizacyjnych. Wśród nich są: Akiva Weis (zegarmistrz z Łodzi, budowniczy pierwszego 
domu w Tel Awiwie), Arthur Ruppin [„człowiek, który jako pierwszy zobaczył w swoich 
marzeniach Tel Awiw” (Chesnina 4 Finkel', 2004, s. 12)], Chaim Weizmann (pierwszy prezy- 
dent Izraela) czy Menachem Usyszkin. Z tą ostatnią postacią narrator wiąże archetypiczne 
spojrzenie na niebo i ziemię. Idea posiadania miasta — z domami, szkołami, kibucami i wła- 
snym niebem -— jest projektem doskonałym, łączącym pierwiastki ziemski i transcendentny 
(Chesnina 8 Finkel', 2004, s. 14). 

Wraz z realizacją idei założycielskiej Tel Awiw staje się centrum wszechświata. Mia- 
sto zyskuje status axis mundi. Jest przestrzenią z dobrą energią, gdzie zaczyna kwitnąć 
życie (por. Majerek, 2011, s. 70) i powstają zalążki nowej świadomości narodowej i kultu- 
rowej: „Tak jak Nowy Jork stał się bramą do Ameryki, tak przyszłe miasto będzie bramą 
do Erec Israel” (Chesnina 8. Finkel', 2004, s. 11) - czytamy w Etiudach. Kilka stron dalej 
pojawia się porównanie Tel Awiwu z Jerozolimą. Chaim Weizmann, wierny idei utworze- 
nia niezależnego państwa żydowskiego (Weizmann wspierał działania Teodora Herzla, 
przyczynił się do podpisania otwierającej drogę do utworzenia państwa żydowskiego 
w Palestynie Deklaracji Balfoura), we wspomnieniach opublikowanych pod znamiennym 
tytułem B nouckax nymu [W poszukiwaniu drogi], na które powołuje się autor Etiud, pisał 
o swoich doświadczeniach po wizycie w Jerozolimie. Weizmann nazwał to miasto „nędz- 
nym, zapomnianym przez wszystkich i pozbawionym godności żydowskim gettem” (cyt. 
za: Chesnina 8 Finkel', 2004, s. 17). Dręczyło go, że Żydzi żyją tam z jałmużny i datków 
charytatywnych płynących z diaspory (tzw. haluka). Wielokulturowość Jerozolimy otwiera 
serię pytań o pozycję i miejsce Żydów w historii i palestyńskiej rzeczywistości (Chesnina 
8. Finkel', 2004, s. 17). Mistyczny charakter Jeruzalem nie koresponduje z nacjonalistycz- 
nymi marzeniami o własnym mieście (wspomnieć przy tym należy, że ocena Jerozolimy 
w analizowanych tekstach jest co najmniej dwubiegunowa. Relacje „świętego miasta” 
i zadomowionego w Izraelu repatrianta są już zupełnie inne; zob. Tarnowska, 2019). Wszelkie 
supozycje zamyka liryczna, przepełniona spokojem wypowiedź, odmienna od wykrzy- 
czanych wcześniej zarzutów i wątpliwości myśl-marzenie: „Świeży wiatr owiewa twarze 
robotników, jakby szepcząc im opowieść o odrodzeniu ojczyzny. Moje oczy wypełniają się 


Strona 5 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


łzami szczęścia, a usta szepczą słowa modlitwy” (Chesnina 8 Finkel', 2004, s. 19). Tel Awiw 
otrzymuje rolę syjonistycznego centrum, daje początek izraelskiej państwowości, staje 
się miastem żydowskim, hebrajskim. 

Jak wygląda współczesne miasto z perspektywy rosyjskojęzycznego repatrianta? Utrzymany 
w konwencji spaceru po Tel Awiwie przekaz składa się w zbiór rozmaitych wyobrażeń. Czasami 
ma się wrażenie, że autor zwalnia tempo, żeby na chwilę odetchnąć i na nowo - przemykając 
w miejskim tłumie — rozpocząć proces budowania literackich obrazów. Prowadzi nas do dzielnicy 
Florentin, gdzie mieszkała Rita Balmina. Poetka urodziła się w 1958 roku w Odessie, wyjechała 
do Izraela w 1990 roku (później wyemigrowała do Stanów Zjednoczonych). Jej początki w nowej 
ojczyźnie, opowiedziane w wierszu Tel Awiw, były trudne. Podmiot liryczny przytaczanego utworu 
mieszka w przygnębiającej dzielnicy. Mieszkanie jest tanie, ale też ciasne i brudne. W tekście poja- 
wia się określenie „obca Palestyna” (cyt. za: Chesnina 8. Finkel', 2004, s. 9). Wyobrażenie o godnym 
życiu „wśród swoich” w systemie aksjologicznym repatrianta szybko zmienia się w determinację, 
aby przetrwać na obczyźnie. Konfrontacja z nową rzeczywistością w wielu przypadkach niesie 
rozczarowanie, zamiast fascynacji nowym miejscem u nowo przybyłych pojawiają się myśli 
depresyjne, rośnie poczucie przerażającej samotności, typowe staje się życie w rozdwojeniu mię- 
dzy „tam” (w ZSRR) i „tutaj” (w Izraelu). Biedna dzielnica Florentin, dziś kojarzona z bohemą, pod 
koniec lat dwudziestych XX wieku dawała schronienie ubogim sefardyjskim imigrantom. W czasie 
masowej imigracji Żydów z ZSRR stanowiła strefę slumsów i popadających w ruinę budynków. 
„Zapomniany przez Boga rejon” (Chesnina 8: Finkel, 2004, s.8), który we wspomnianym wcześniej 
wierszu miał być synonimem schronienia, nasuwa skojarzenia z piekłem, domem publicznym 
czy też wysypiskiem śmieci. „Inaczej wyobrażaliśmy sobie to miasto” (Chesnina Ś: Finkel', 2004, 
s. 7) — czytamy w pierwszym eseju Etiud. Spacer po dzielnicy Florentin jest przestrzenią wyjątko- 
wych doświadczeń kulturowych i egzystencjalnych. Osiedle powstało z niepospolitego zderzenia 
kultur. W odczuciu repatriantów jest nieco mroczne, ale jednocześnie ciekawe, transkulturowe. 
Najkrócej rzecz ujmując, stanowi „strefę śródziemnomorską w miniaturze”, „tam jest Europa, Azja, 
Afryka — wszystko razem” (Chesnina 6. Finkel;, 2004, s.8). 

Mimo pewnych trudności aklimatyzacyjnych, co trzeba wyraźnie podkreślić, nie ma 
w analizowanych tekstach — zarówno w wierszu Balminy, jak i w ogóle w całym zbiorze Etiud, 
mowy o chęci powrotu. Jest raczej wola tworzenia miasta i zachwyt nad tym, co już zostało 
zbudowane. Również wtedy, gdy pojawia się nostalgia, dominuje postawa patriotyczna, 
prosyjonistyczna. „Mogę przysiąc przed Bogiem, że nawet tutaj potrafię być szczęśliwa” 
(cyt. za: Chesnina 8. Finkel', 2004, s. 9) — czytamy w wierszu Balminy. 


Strona 6 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


Metropolia a peryferia 


Doświadczanie miejskiej przestrzeni w Etiudach o Tel Awiwie dokonuje się również poprzez 
wskazanie na relacje metropolii z peryferiami. Pierwotnie odbywa się ono na zasadzie kon- 
fliktu kulturowego. Zanim izraelska kultura stała się dominującą, dawne peryferia (wchłonięte 
później przez nowe miasto) służyły jej destabilizacji. Mowa tutaj o starej Jaffie, przestrzeni 
obcej, nieżydowskiej, arabskiej. Tam rytm dnia wyznaczał azan, wezwanie do modlitwy 
głoszone światu przez muezzina. Niechęć autora do tej części miasta podsyca wspomnienie 
Jaffy pod panowaniem Imperium Osmańskiego. Narrator przypomina, że w przeszłości było 
to miejsce szczególnie nieprzychylne Żydom (przeludnienie, drożyzna, brak mieszkań i ziemi 
pod uprawę). Dla uwiarygodnienia tej tezy Finkel przywołuje postawę Ben Guriona. Pierw- 
szy premier Izraela miał nazwać Jaffę miasteczkiem „gorszym od Płońska”, skąd pochodził 
(Chesnina 8 Finkel', 2004, s. 17). Dodać należy, o czym przypomina autor omawianego tomu, 
że stosunek Żydów do Jaffy zmienił się na pozytywny wtedy, gdy arabska dzielnica stała się 
częścią Tel Awiwu (ten wątek będzie kontynuowany w części Rosyjski Tel Awiw). Określenie 
„idealne miasto” w odniesieniu do Jaffy pojawia się również w kontekście historycznym. 
Dawno temu Jaffa (Joppa) pełniła rolę jednego z ważniejszych portów świata, w przekazie 
biblijnym okrzyknięto ją bogatą ziemią króla Salomona. Przywołując starożytną historię 
miasta, autor przypomina o latach świetności i rozwoju Palestyny, potwierdza również 
swoje fascynacje sztuką antyczną. 


Miasto kultury 


Przestrzeń miejska pozwala realizować cele estetyczne, poznawcze, emocjonalne. Pobudza 
do wrażliwości, inspiruje i zachęca do działalności twórczej. Aspekt kulturowy, jeśli wziąć pod 
uwagę omawiane Etiudy, ale także mając na względzie sposób funkcjonowania rosyjskoję- 
zycznej alii w Izraelu, jest bardzo istotny. Wymownym potwierdzeniem postrzegania nowej 
rzeczywistości w kluczu kulturowym jest cytowany w Etiudach fragment tekstu Nachuma 
Gutmana Mex neckamu u He6ecHOU CUHbio [Między piaskami a błękitnym niebem]: „Wiedziałem, 
że w oczach innych dookoła była pustynia, ale dla mnie był to żywy świat, o wiele ciekawszy 
niż ulice Odessy z ich sklepami i powozamii... Tutaj znalazłem dla siebie okno i było ono zdecy- 


" 


dowanie większe [...]” (Chesnina 8 Finkel', 2004, s. 25). Metaforyczne „okno” dla wychowanego 


Strona 7 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


w Odessie malarza to rola prekursora nowego izraelskiego stylu artystycznego. Z Tel Awiwem 
związane są nie tylko obrazy artysty, ale również jego książki, które przyniosły Gutmanowi 
sławę jednego z najpopularniejszych pisarzy dziecięcych. Gutman, „pierwszy pędzel” Pale- 
styny i Izraela, był również autorem herbu Tel Awiwu. W logo miasta artysta wkomponował 
sześcioramienną gwiazdę i latarnię morską z otwartą — dla wszystkich Żydów — bramą. 

Istotne znaczenie dla rozwoju izraelskiej kultury, o czym pisze Finkel, miał też Reuven Rubin. 
Artysta uczył się w Akademii Sztuk Pięknych i Wzornictwa Besaleela (szkoła została założona 
w 1906 roku w Jerozolimie). Inspirował się nowatorskim stylem Paula Cezanne” i naiwnym” 
malarstwem Henriego Rousseau. Realizował odważne projekty artystyczne. Szare widoki europej- 
skich miast zastąpił kolorowymi obrazami palestyńskich krajobrazów i kadrami z życia lokalnych 
mieszkańców. Rubin był także autorem pierwszego obrazu Tel Awiwu z 1922 roku. 

Gutman (1898-1980) i Rubin (1893-1974) to dwaj artyści-konceptualiści, którzy dali 
początek izraelskiej sztuce. Ich nowatorskie eksperymenty, co podkreśla autor Etiud, nie 
wspominając jednocześnie o fascynacji artystów kulturą arabską, oddawały ducha Tel Awiwu. 
Klimat nadmorskiego miasta wyznaczał tonację i określał kolorystykę tworzonych przez nich 
prac. To stanowiło ich przewagę nad innymi artystami, aszkenazyjskimi czy sefardyjskimi, 
ukształtowanymi - kulturowo i mentalnie — w kraju pochodzenia (zob. wypowiedź izraelskiego 
naukowaa i krytyka Grigorija Ostrowskiego; Chesnina 8 Finkel', 2004, ss. 62—63). Biografia obu 
artystów jest wpisana w mit założycielski miasta. Nowa sztuka była wyrazem dumy artystów 
z „izraelskiego początku”. Natchnieniem dla prekursorów izraelskiej sztuki miało być — jak 
czytamy w Etiudach — patriotyczne ożywienie i ważne dla tego kraju wydarzenia (powstanie 
izraelskiego państwa, podpisanie Deklaracji Niepodległości, wojna sześciodniowa). 

Nieprzypadkowo zapewne podczas mojej ostatniej wizyty w Tel Awiwie w 2022 roku 
na miejsce spotkania Leonid Finkel wyznaczył Muzeum Gutmana w Newe Cedek. Muzeum 
ma siedzibę w Domu Pisarzy. To jeden z nielicznych domów, które powstały w pierwszej 
żydowskiej dzielnicy, założonej w 1887 roku poza murami Jaffy. Osiedle było domem dla 
pisarzy i artystów, mieszkali tam: laureat Nagrody Nobla Szmuel Josef Agnon, zasłużeni dla 
literatury nowohebrajskiej Chajim Nachman Bialik, Josef Brenner i inni. 

Nie ma wątpliwości, że poprzez sztukę i kontakt z kulturą odbywalło) się u nowych 
mieszkańców Izraela heideggerowskie „zamieszkiwanie” (Heidegger, 1994, s. 76) i odnaj- 
dywanie w Tel Awiwie bezpiecznego schronienia. Klimat miasta, który sprzyjał twórczości 
artystycznej, pozwalał znajdować i odkrywać na nowo własne ja, wierzyć w sens istnienia. 
Niegdyś to bezkresne wydmy, kilka pojedynczych, chaotycznie ułożonych domków i morze 


Strona 8 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


z całą gamą barw pozwalały utrwalać rzeczywistość. Współcześnie zaś muzea, teatry, 
kawiarnie i historyczne budynki wpisane w wielkomiejski klimat pozwalają tę przeszłość 
objaśniać i oceniać (Tatarkiewicz, 2008, s. 330). 

Zebrane w Etiudach obrazy przeszłości mają przenikać do żywej współczesności. 
I tak się dzieje. Na przykład w pierwszej z nich pojawia się postać awangardowego twórcy 
i autora traktatów filozoficzno-religijnych, Ilji Boksztejna (poeta zmarł w 1999 roku). Boksztejn, 
człowiek w pełni oddany literaturze, żył w przekonaniu, że w życiu każdej ludzkiej istoty 
najważniejsza jest tylko jedna podróż — wędrówka w głąb siebie. Dla niego nie liczy się czas 
i przestrzeń. Boksztejn miał dystans do miejskiej rzeczywistości i realnego świata. Od dziecka 
źle się czuł w miejskim tłumie: „Okres przystosowania do rzeczywistości był bardzo długi 
i bardzo trudny. Świat rzeczywisty mnie przerażał [...]. Bałem się chodzić sam po ulicach — 
mama prowadziła mnie za rękę” - wyjaśniał poeta (Polikovskaia 8. Bokshteln, b.d.). Prawdziwe 
życie toczyło się przede wszystkim w jego wnętrzu. Jedynym przytulnym schronieniem 
była przestrzeń literacka, w którą artysta zanurzał się bez reszty. Tam, w świadomości poety, 
z chaosu dźwięków i wyobrażeń powstawał lepszy świat. 

Należy wspomnieć, że Boksztejn w 1972 roku przy wsparciu organizacji syjonistycznych 
wyjechał z ZSRR do Izraela. Wcześniej, w latach sześćdziesiątych, był więziony za antypań- 
stwowe wystąpienie na placu Majakowskiego. Po pięciu latach spędzonych w więzieniu 
wyszedł na wolność, ale nie mógł uzyskać meldunku w Moskwie. Z tego powodu symulował 
chorobę psychiczną, kilka miesięcy spędził w szpitalu psychiatrycznym. Dla Boksztejna, 
artysty niepokornego, dysydenta i radykalnego antykomunisty, Tel Awiw stał się miastem 
życia, symbolem azylu, schronienia i wolności. Autor w jednym z wywiadów odniósł się do 
swojej złożonej tożsamości. Mówił o sobie, że jest człowiekiem rosyjskiej kultury, rosyjskim 
poetą, wyznawcą prawosławia, Żydem (Polikovskaia 8 Bokshtein, b.d.). Do Rosji nie zamierzał 
wrócić, cenił demokrację i wolność jednostki. 

Wróćmy do lektury. Miasto zbudowane na piaskach i oglądane z perspektywy wieżowców 
w Centrum Dizengoffa, mocno już zabetonowane, jest w ocenie Boksztejna — niewątpliwego 
antyurbanisty — antytezą idei Śródziemnego miasta, przykładem architektonicznej giganto- 
manii. Jest też miastem-mitem, symbolem wolności i odrodzenia narodu, miejscem utkanym 
z marzeń (zob. Tarnowska, 2013, s. 333; zob. także Rotbard, 2015). Wątek rozmowy narratora 
z Boksztejnem ma wymiar symboliczny, otwiera w nim inne spojrzenie na telawiwską rzeczy- 
wistość. Miasto zyskuje wówczas sens duchowy, misyjny, tożsamościowy i kulturowy. Staje 
się „miastem-fikcyjnym, w które wszyscy uwierzyli” (Chesnina 8. Finkel', 2004, s. 68), „realną 


Strona 9 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


częścią utopijnego planu” (s. 152), miejscem, które wykonało „zadanie specjalne” (s. 92). Dla 
człowieka rozumnego, nie homo sovieticus, kojarzy się z nieograniczoną wolnością. 

Oprócz zachwytu nad teraźniejszym miastem, Finkel pisze o braku smaku i podaje 
przykłady administracyjnych i architektonicznych absurdów Tel Awiwu. Autor uważa, że nie 
ma w nim miejsca dla tak wielu kontrastów (kasyno obok synagogi to według Finkela przykład 
niezbyt udanych projektów Jehudy Magidowicza). W architekturze jego zdaniem brakuje też 
jednomyślności w doborze materiału budowlanego. Żużlowe pustaki, szkło, blacha, granit, 
drewniana okładzina, imitacja sklejki, różnokolorowy plastik - tę przypadkową mieszankę 
struktur i kolorów autor określa mianem „nowej estetyki”, której kierunek wyznacza „niedo- 
statek materiału” (Chesnina 6. Finkel', 2004, s. 66). Finkel wytyka niektóre błędy nowoczesnej 
urbanistyki i planowania przestrzennego. „Tel Awiw zasługuje na coś lepszego” — konstatuje 
(Chesnina 8: Finkel', 2004, s. 91) i zwraca uwagę na destrukcyjny kierunek niektórych działań 
(każdy, kto był w Tel Awiwie i miał okazję korzystać z transportu publicznego, podzieli zapewne 
jego niechęć do centralnej stacji autobusowej Tachana Merkazit i okolicy dworca). 


„Rosyjski Tel Awiw”. 
Między „wykorzenieniem” a „zakorzenieniem” 


Dostrzegam w badanym tekście dwie kategorie przeszłości narratora — jego własnej (świat 
„tam”, w kraju skąd przybył) i jego narodu (miasto, które dało początek nowej państwowości 
i nowej tożsamości). Są też dwie kategorie przestrzeni kulturowej: „tam” (kultura sowiecka, 
rosyjska, europejska) i „tutaj” (w Izraelu). Refleksja o mieście, wobec złożonej tożsamości, jest 
zapisem myśli i skojarzeń, wrażeń oraz doświadczeń zagubionego w nowej rzeczywistości 
przybysza z ZSRR. Z zapisanych wspomnień wynika, że jednym z trudniejszych wyzwań 
aklimatyzacyjnych był upał. Pomijając jednak trudne warunki bytowe, zakwaterowanie 
w dzielnicy Florentin czy prowizoryczne mieszkania-pawilony, repatrianci dosyć łatwo zako- 
rzeniali się w tym mieście. W rzeczywistości otrzymywali (i otrzymują) podstawową pomoc 
od państwa. Mogą liczyć na wsparcie organizacji syjonistycznych i skorzystać z programów 
pomocowych. Pakiet obejmuje ubezpieczenie medyczne, kursy hebrajskiego i tak zwany 
koszyk absorpcyjny (zabezpieczenie socjalne na pierwszych sześć miesięcy). Warto przy tym 
zauważyć, że adaptacja rosyjskojęzycznych imigrantów przebiegała łatwiej ze względów 
językowych. Potwierdzają ten fakt literackie świadectwa historii rozwijającego się miasta. 
Na telawiwskich ulicach „słychać było głównie język rosyjski” (Chesnina 8: Finkel', 2004, s. 28), 


Strona 10 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


4 


„w nowym mieście mówiono głównie po rosyjsku”, „przybywało swoich” (s. 127), „język 
rosyjski był podstawowym językiem ulicy Herzla”, „uczniowie gimnazjum prowadzili oży- 
wione spory o Tołstoju, Dostojewskim, Czechowie” (s. 28). To zaledwie niektóre wyimki 
z tekstu popierające tę tezę. Narrator ma świadomość, że przywiązanie do języka rosyjskiego 
w Izraelu stopniowo się wyczerpuje, jednak fenomen „rosyjskiego Tel Awiwu” i „rosyjskiego 
Izraela” jest niezaprzeczalny. „Spośród siedemdziesięciu języków i narzeczy, które słychać 
tutaj codziennie, możliwe, że najwięcej słów wypowiada się w języku rosyjskim” - konsta- 
tuje narrator (Chesnina 8 Finkel', 2004, s. 28). A zatem nie tyle przynależność do miejsca 
konkretyzuje tożsamość rosyjskojęzycznego repatrianta, ile język. Zakorzenienie w języku 
ułatwia zaś relacje z miejscem (Bierwiaczonek 6. Nawrocki, 2017, s. 76). 

Najjaskrawszym przykładem emigracyjnego rozdwojenia jest w tekście duma z nowej 
izraelskiej kultury i jednoczesne poczucie przynależności do kultury kraju pochodzenia. Nie tylko 
w Tel Awiwie, ale też w innych izraelskich miastach, wraz z kolejnymi alijami, kontynuowana 
była rosyjska tradycja teatralna, rosło zainteresowanie systemem sztuki aktorskiej Konstantina 
Stanisławskiego i estetyką fantastycznego realizmu Jewgienija Wachtangowa. 

„Mieszkają we mnie dwie dusze” (Chesnina 8. Finkel, 2004, s. 96) (nawiązanie do Fausta 
Goethego), „opanował mnie dybuk” (aluzja do sztuki Dybuk. Na pograniczu dwóch światów 
Szymona An-skiego) — twierdzi narrator, opowiadając historię żydowskiego teatru Habima. 
Teatr powstał w 1918 roku w Białymstoku, od marca 1928 działał w Jaffie. W 1958 roku zyskał 
status Teatru Narodowego Izraela. Dybuk, jedna z pierwszych sztuk teatralnych przygoto- 
wanych przez „habimowców” (sztuka napisana w jidysz, w Habimie grana po hebrajsku, 
przetłumaczona przez Bialika), doskonale odzwierciedla metafizyczne dylematy człowieka 
zawieszonego między dwoma światami i dwiema kulturami. „Być może ten legendarny teatr 
powtórzył los tych, którzy repatriowali się z Rosji z pierwszą i kolejnymi falami alii [...]?” — pyta 
retorycznie narrator (Chesnina 8. Finkel;, 2004, s. 97). I dalej: „Co to jest — strach przed opętaniem 
czy własnym rozszczepieniem? Strach przed żywiołem nieświadomości, przed szaleństwem 
[..., nad którym nie ma się kontroli?” (s. 97). Według kabalistycznej interpretacji i wierzeń 
żydowskich dybuk to demon, zły duch, coś, co przylgnęło, opętało człowieka (Schoeps, 2007, 
s. 206). Ambiwalentne uczucia, które miotają narratorem, nasuwają wiele pozostawionych 
bez odpowiedzi pytań: „czyż w każdym z nas nie żyją dziś dwie dusze?”, „kto wskaże czło- 
wiekowi, dokąd ma iść?”, „co znaczy ten nowy świat?” (Chesnina 8 Finkel', 2004, ss. 102-103). 
Autor-narrator, niczym opętany przez dybuka, dryfuje gdzieś pomiędzy „wykorzenieniem” 
a „zakorzenieniem” (Paleczny, 2007, s. 172). Jest przykładem tożsamości hybrydalnej, poddanej 


Strona 11 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


dwutorowym oddziaływaniom i identyfikacyjnej rewizji pod wpływem zetknięcia z nowym 
miejscem i nową — utkaną z mozaiki żydowskiej i rosyjsko-izraelskiej — kulturą. 

Obraz Tel Awiwu zmienia się wraz z przybyciem do miasta rosyjskojęzycznych Żydów. 
Ulegają poprawie relacje nowych mieszkańców z Jaffą. Niegdyś wroga, obca i biedna 
dzielnica została wchłonięta przez rozwijające się „białe miasto”, tworzy jego część. W roku 
1998 autor pisze o niej nie inaczej jak „wspaniała Jaffa” (Chesnina 8 Finkel', 2004, s. 134). 
Ze szczególną uwagą traktuje jej literacki zakątek, w którym swoje ulice mają rosyjscy 
twórcy. W topografii dzielnicy Tel Awiwu-Jaffy na pierwszy plan wysuwa się ulica Puszkina, 
„jak w każdym rosyjskim mieście” (Chesnina 6 Finkel', 2004, s. 135) — stwierdza en passant 
narrator. To upozorowane zapomnienie świadczy o „oswojeniu” Jaffy. Rosyjski wieszcz 
zyskuje symboliczny status demiurga nowej — innej niż dawna (arabska) — rzeczywistości. 
Kończąc wątek Jaffy, wspomnę o Teatrze Geszer (hebr. „Most”). Teatr, założony w Moskwie 
1989 roku, od początku miał funkcjonować zgodnie z prawem „naczyń połączonych”. 
Został powołany po to, aby realizować sztukę dialogu — łączyć osiągnięcia rosyjskiej sceny 
teatralnej z dokonaniami sztuki izraelskiej. 

Ważnym punktem na literackim szlaku jest konkretny adres: ulica Kaplana 6. Ma tam swoją 
siedzibę Związek Pisarzy Rosyjskojęzycznych. Symboliczne „zawłaszczenie” domu przy Kaplana 6 
oznacza angażowanie się w telawiwskie rosyjskojęzyczne życie literackie. Jest kolejnym sposobem 
na „oswajanie” miasta. Daje imigrantom poczucie wspólnoty, solidarności, bezpieczeństwa. 
Repatriant tworzy w ten sposób swoje osobiste miasto — pełni role społeczne, buduje relacje 
z innymi mieszkańcami-pisarzami, liczy na zaangażowanie audytorium. Przestrzeń publiczna 
„wpływa na aktualizowanie tożsamości miejskiej w jej wymiarze społecznym” (Bierwiaczonek 
8. Nawrocki, 2017, s. 76). Narrator wędruje po mieście szlakiem rosyjskojęzycznych księgarń 
(„Don Kichot”, „Ekslibris”, „Arbat”; wiele z nich istnieje do dziś) i kawiarni, w których odbywały 
się spotkania literackie („Brenner”, „Bałagan”). Wymienia też inicjatywy, które ukształtowały 
„rosyjski Tel Awiw” (Chesnina 8. Finkel', 2004, s. 130) — powołanie rosyjskojęzycznego radia REKA 
i gazet wydawanych w tym języku („Halua crpaHa”, „HoBocTu Henenw", „BecTu”, czasopismo 
„22”). To przykłady społecznego projektowania przestrzeni miejskiej, w której pierwiastek 
„tosyjski”, „rosyjsko-izraelski” jest widoczny i znaczący. 

Obraz miasta podlega ciągłej rekonstrukcji, reinterpretacji. Nie da się przy tym uniknąć 
typowej dla obywatela-repatrianta ambiwalencji. „W Izraelu ludzie medytują, wsłuchują się 
w swoje wnętrze, próbując poznać tajemnice własnego JA” (Chesnina 8. Finkel', 2004, s. 138). 
„Jesteśmy wierni swoim wspomnieniom, żeby ocalić siebie, swoją tożsamość [...]" (Chesnina 


Strona 12 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


8. Finkel', 2004, s. 139). Nie ma więc wątpliwości, że tożsamość miasta i tożsamość imigranta 
budowana jest na nostalgii za przeszłością i chęci tworzenia płynnej nowoczesności (Dym- 
nicka, 2017, s. 19). Żywiołowy patriotyzm wypiera i wspiera kulturowy pluralizm. Upraszczając 
wszelkie niuanse, należy stwierdzić, że w odróżnieniu od miejsc tranzytowych (nie-miejsc), 
Tel Awiw zawsze jest wartością dookreśloną. Jest „naszym miastem” (Dymnicka, 2017, s. 20). 


Podsumowanie. Tekst i miasto jako terytorium wspólne 


Omawiane teksty są — jeśli sięgniemy do teorii geopoetyki Elżbiety Rybickiej — ciekawym 
studium kulturowym i polem prezentowania przekształceń w kulturze (Rybicka, 2006, s. 472). 
Tel Awiw — nie ma co do tego wątpliwości — jest w nich nie tylko przestrzenią, ale przede 
wszystkim przedmiotem literackich poszukiwań wiedzy o kulturze, historii i tożsamości jego 
mieszkańców (por. Rybicka, 2006, s. 4/2). Miasto w ujęciu historycznym oraz współczesnym 
służy refleksji o złożonym bycie repatrianta, Żyda, syjonisty dumnego z faktu powstania 
miasta i imigranta — rosyjskojęzycznego przedstawiciela olim - mocno przywiązanego do 
kultury praojców, a jednocześnie konsekwentnie manifestującego swą żydowską przyna- 
leżność. Zebrane w tej książce myśli, komentarze i cytaty tworzą autentyczny kolaż filo- 
zoficzno-literacki. Bliskowschodnia codzienność miejska jest wielokulturowa, wypełniona 
kolorami i zapachami. Jest też mocno refleksyjna, inspiruje do poszukiwania sensu i zadumy 
nad istotą spraw ziemskich i ponadczasowych. Powracającym „do korzeni” repatriantom 
umożliwia poszukiwanie/odnalezienie sensu istnienia w założycielskim początku. Męczący 
upał zachęca ich do wspomnień mroźnych wschodnioeuropejskich zim, pobudza nostalgię, 
przypomina o kulturowej dwoistości. Dzieje się tak szczególnie wtedy, gdy nie ma nadziei 
na deszcz, jest za to nużący skwar i porywisty pustynny wiatr chamsin, który niesie drobiny 
pyłu i piasku oraz przyprawia o ból głowy. 

Jeśli chodzi o współczesny Tel Awiw, to w ocenie autora Etiud jest on zmysłowy i upalny. 
Miasto, w odróżnieniu od pobożnej Jerozolimy, żyje w duchu świeckim, sprzyja nowoczesno- 
ści, zachęca do „bycia na fali” (Chesnina £ Finkel', 2004, s.67). Jaka jest jego tożsamość? Jest 
miastem Wschodu czy Zachodu? Chce być prowincją, czy należeć do wielkiego świata? Chce 
zachować żydowski charakter, czy być miastem kosmopolitycznym, interkulturowym? Finkel 
nie udziela odpowiedzi na te pytania, ma ambiwalentne odczucia wobec obsesji zmian. 

Okoliczności powstania utworów i sposób dokumentowania rzeczywistości pozwalają 
wpisać prezentowany tom w nurt prozy niefikcjonalnej. Tworzone na gruncie izraelskim 


Strona 13 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


etiudy potwierdzają skłonność rosyjsko-izraelskich autorów do subiektywnego pisarstwa, 
do postrzegania świata i (nowej) przestrzeni przez pryzmat własnych doświadczeń. Jest to 
strefa wzajemnego przenikania, współpracy, konfrontacji, konfliktu, marzeń o transcendencji. 
Jeśli spojrzeć na relacje geografii i literatury, tekst (Etiudy o Tel Awiwie) i miasto (Tel Awiw) 
stanowią „terytorium wspólne” (Rybicka, 2012, s. 11). 


Bibliografia 
Bem, D.J. (1965). An experimental analysis of self-persuasion. Journal of Experimental Social 


Psychology, 1(3), 199-218. https://doi.org/10.1016/0022-1031(65)90026-0 


Bierwiaczonek, K., 8: Nawrocki, T. (2017). Przestrzeń publiczna a tożsamość miejsca, miasta 
i mieszkańców. W K. Bierwiaczonek, M. Dymnicka, K. Kajdanek, 8 T. Nawrocki (Red.), Miasto — 
przestrzeń — tożsamość: Studium trzech miast: Gdańsk, Gliwice, Wrocław (ss. 49-77). Wydawnictwo 
Naukowe Scholar. 


Burszta, W. (2008). Świat jako więzienie kultury: Pomyślenia. Państwowy Instytut Wydawniczy. 
Chesnina, S., 8 Finkel', L. (2004). Etiudy o Tel'-Avive. Ileknif. 


Czechow, A. (1983). Trzy siostry (N. Gałczyńska, Tłum.). http://biblioteka.kijowski.pl/czechow%20antoni 
/trzysiostry.pdf 


Dymnicka, M. (2017). Tożsamość i przestrzeń: Refleksje teoretyczne. W K. Bierwiaczonek, 
M. Dymnicka, K. Kajdanek, 8: T. Nawrocki (Red.), Miasto — przestrzeń — tożsamość: Studium trzech 
miast: Gdańsk, Gliwice, Wrocław (ss. 15-42). Wydawnictwo Naukowe Scholar. 


Heidegger, M. (1994). Bycie i czas (B. Baran, Tłum.). Wydawnictwo Naukowe PWN. 


Lenart, A. (2022). O (re)konstrukcji tożsamości w warunkach rosyjsko-żydowskiego pogranicza (na 
przykładzie opowiadania Jabłka z sadu Szlicbutera Diny Rubiny). Adeptus, 2022(19), Article 2758. 
https://doi.org/10.11649/a.2758 


Majerek, R. (2011). Pamięć, mit, tożsamość: Słowackie procesy autoidentyfikacyjne w okresie 
odrodzenia narodowego. Wydawnictwo Uniwersytetu Jagiellońskiego. 


Niewiara, A. (2019). Imagologia: Pamięć zbiorowa, umysł i kultura. Wydawnictwo Uniwersytetu 
Śląskiego. 


Paleczny, T. (2007). Interpersonalne stosunki międzykulturowe. Wydawnictwo Uniwersytetu 
Jagiellońskiego. 


Polikovskaia, L., 8. Bokshteln, I. (b.d.). Ploshchad' Maiakovskogo — Tel'-Aviv. W L. Polikovskaia, 
„My predchuvstvie, predtecha. ..': Ploshchad' Maiakovskogo 1958—1965. Zwieniia. http://old.memo.ru 
/history/diss/books/mayak/index.htm 


Rotbard, S. (2015). White city, black city: Architecture and war in Tel Aviv and Jaffa. MIT Press. 


Strona 14 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


Rybicka, E. (2006). Geopoetyka (o mieście, przestrzeni i miejscu we współczesnych teoriach 
i praktykach kulturowych). W M.P. Markowski 8: R. Nycz (Red.), Kulturowa teoria literatury: 
Główne pojęcia i problemy (ss. 471-490). Universitas. 


Rybicka, E. (2012). Literatura, geografia: wspólne terytoria. W E. Konończuk 8. E. Sidoruk (Red.), 
Od poetyki przestrzeni do geopoetyki (ss. 11-25). Wydawnictwo Uniwersytetu w Białymstoku. 


Schlór, J. (1999). Tel Aviv: From dream to city (H. Atkins, Tłum.). Reaktion Books. 


Schoeps, J. H. (2007). Nowy leksykon judaistyczny (E. Ptaszyńska-Sadowska, S. Lisiecka, 8 Z. Rybicka, 
Tłum.). Cyklady. 


Tarnowska, B. (2013). Nad morzem miasto biało-błękitne. ..: Obraz Tel Awiwu w poezji polsko- 
-żydowskiej lat międzywojennych. Acta Neophilologica, 15(1), 333-346. 


Tarnowska, B. (2019). Tel Awiw — Jerozolima: Literackie kreacje przestrzeni miejskiej. Wydawnictwo 
Uniwersytetu Warmińsko-Mazurskiego w Olsztynie. 


Tatarkiewicz, W. (2008). Dzieje sześciu pojęć. Wydawnictwo Naukowe PWN. 


Trzópek, J. (2013). Na tropach podmiotu: Między filozoficznym a empirycznym ujęciem podmio- 
towości. Wydawnictwo Uniwersytetu Jagiellońskiego. 


Zerubavel, Y. (2008). Desert and settlement: Space metaphors and symbolic landscapes in 
the Yishuv and early Israeli culture Jewish topographies. W J. Brauch, A. Lipphardt, 8: A. Nocke 
(Red.), Jewish topographies: Visions of space, traditions of place (ss. 201-211). Routledge. 


Etudes about Tel Aviv: The Image of Tel Aviv from the Perspective 
of Russian-Speaking Repatriates 


The article offers an analysis of the collection Etiudy o Tel'-Avive [Etudes about Tel Aviv], 
which was published in Russian in 2004 and edited by Sonia Chesnina and Leonid Finkel". 
The study attempts to show the image ofthe city of Tel Aviv from the perspective of Russian- 
speaking repatriates. The author treats the analysed texts as non-fiction prose, expressing 
authentic migration experiences and problems. In those texts, Tel Aviv exists as a city-myth, 
a city of culture, and a place where a new identity is born and shaped. The analysis allows 
us to conclude that Etudes about Tel Aviv is not only a text about urban space. It is primarily 
a cultural text, a place of literary search for knowledge about its inhabitants' culture, history, 
and identity. If we look at the relationship between geography and literature, the text (Etudes 
about Tel Aviv) and the city (Tel Aviv) constitute a "common territory”. 


Keywords: 


Tel Aviv; image of the city in literature; Russian-Israeli literature; immigration from the USSR; 
imagology 


Strona 15 z 16 


Agnieszka Lenart Etiudy o Tel Awiwie. Obraz izraelskiego miasta z perspektywy... 


Etiudy o Tel Awiwie. Obraz izraelskiego miasta z perspektywy 
rosyjskojęzycznych repatriantów 


Artykuł stanowi analizę zbioru Jm/ioobi o TeviŁ-Aeuee [Etiudy o Tel Awiwie], który został opu- 
blikowany w języku rosyjskim w 2004 roku pod redakcją Soni Chesniny i Leonida Finkela. 
Niniejszy artykuł jest próbą odczytania obrazu Tel Awiwu widzianego z perspektywy 
rosyjskojęzycznych repatriantów. Autorka traktuje analizowane teksty jako prozę non- 
-fiction wyrażającą autentyczne doświadczenia i problemy migracyjne. Tel Awiw występuje 
w nich jako miasto-mit, miasto kultury oraz miejsce, w którym rodzi się i kształtuje nowa 
tożsamość. Przeprowadzona analiza pozwala stwierdzić, że Etiudy o Tel Awiwie to nie tylko 
teksty o przestrzeni miejskiej. To przede wszystkim teksty kulturowe, miejsca literackich 
poszukiwań wiedzy o kulturze, historii i tożsamości jego mieszkańców. Jeśli spojrzymy na 
relację między geografią a literaturą, tekst (Etiudy o Tel Awiwie) i miasto (Tel Awiw) stanowią 
„terytorium wspólne”. 


Słowa kluczowe: 
Tel Awiw; obraz miasta w literaturze; literatura rosyjsko-izraelska; imigracja z ZSRR; imagologia 


Citation: 
Lenart, A. (2023). Etiudy o Tel Awiwie: Obraz izraelskiego miasta z perspektywy rosyjskojęzycznych 
repatriantów. Adeptus, 2023(20), Article 3008. https://doi.org/10.11649/a.3008 


Publication History: 
Received: 2023-02-27; Accepted: 2024-01-03; Published: 2024-03-18 


Strona 16 z 16 


